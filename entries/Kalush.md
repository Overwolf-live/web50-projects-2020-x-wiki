Учасники
До гурту входять Олег Псюк (aka Псючий Син) — засновник і соліст, Ігор Діденчук — мультиінструменталіст, МС Килиммен та бек вокаліст Джонні Дивний. Гурт був названий на честь Калуша, рідного міста Олега Псюка[3].

Історія
Перший кліп гурту на пісню «Не маринуй» був випущений на їхньому офіційному каналі YouTube 17 жовтня 2019 року. Режисер кліпу Delta Arthur — режисер багатьох відео української реп-виконавиці alyona alyona[4]. Кліп був знятий на вулицях Калуша, і напередодні виходу alyona alyona анонсувала його на власному каналі в Instagram[5].

Після виходу в листопаді 2019 другого кліпу «Ти гониш» гурт Kalush підписав угоду про співробітництво з американським хіп-хоп лейблом Def Jam, який входить до Universal Music Group[3]. 6 грудня 2019 гурт взяв участь у концерті alyona alyona, виконавши композиції «Гори», «Не маринуй» та «Ти гониш»[6]. А 9 грудня було випущене відео на пісню «Гори», яку учасники гурту виконали разом з alyona alyona[7]. За 12 днів відео набрало 1,2 мільйона переглядів на YouTube[8].

19 лютого 2021 року з'явився дебютний альбом гурту під назвою «HOTIN»[9][10]. 23 липня того ж року Kalush спільно з репером Skofka випустили свій другий альбом під назвою «ЙО-ЙО»[11].

У 2021 році, за даними TopHit, Kalush мав 424 949 ефірів на українських радіостанціях.

Kalush Orchestra
У 2021 році стало відомо про запуск паралельного проєкту — KALUSH Orchestra[12]. На відміну від основного колективу, цей гурт робитиме акцент на реп із фольклорними мотивами та українську автентику. Обидва гурти мають спільних учасників. До учасників Олега Псюка (вокал, тексти), Килиммена (діджей) і Джонні Дивного додалися мультиінструменталісти Тимофій Музичук і Віталій Дужик. Ще один музикант Ігор Діденчук грав у KALUSH із самого початку, а тепер зосередився на KALUSH Orchestra.